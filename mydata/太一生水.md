太一生水
====
竹简原文：
---
太一生水，水反辅太一，是以成天。天反辅太一，是以成地。天地〼1
也，是以成神明；神明复相辅也，是以成侌昜；侌昜复相辅也，是以成四时；四时〼2
复辅也，是以成仓然；仓然复相辅也，是以成湿燥；湿燥复相辅也，成岁〼3
而止。故岁者，湿燥之所生也；湿燥者，寒热之所生也；寒热者，四时〼4
者，侌昜之所生；侌昜者，神明之所生也；神明者，天地之所生也。天地〼5
者，大一之所生也。是故大一藏於水，行於时，周而或〼6
万物母。一缺一盈，以己为万物经。此天之所不能杀，地之所〼7
不能釐，侌昜之所不能成。君子知此之谓〼8
天道贵弱，雀成者以益生者，伐於强，责於〼9
下，土也，而谓之地；上，气也，而谓之天。道亦其字也，青昏其名。以〼10
道从事者必托其名，故事成而身长；圣人之从事也，亦托其〼11
名，故功成而身不伤。天地名字竝立，故过其方，不思相〼12
於西北，其下高以强；地不足於东南‧其上〼13
者，有馀於下；不足於下者，有馀於上■14

校对文：
---
太一生水。水反辅太一，是以成天。天反辅太一，是以成地。天地复相辅也，是以成神明。神明复相辅也，是以成阴阳。阴阳复相辅也，是以成四时。四时复相辅也，是以成冷热。冷热复相辅也，是以成湿燥。湿燥复相辅也，成岁而止。故岁者湿燥之所生也。湿燥者冷热之所生也。冷热者四时之所生也。四时者阴阳之所生也。阴阳者神明之所生也。神明者天地之所生也。天地者太一之所生也。
是故太一藏于水，行于四时。周而又始，以己为万物母；一缺一盈，以己为万物经。此天之所不能杀，地之所不能埋，阴阳之所不能成。此谓之道化也。
天道贵弱，削成者以益生者；伐于强，责于坚，以辅柔弱。
下，土也，而谓之地。上，气也，而谓之天。道亦其字也，青昏其名。以道从事者，必托其名，故事成而身长；圣人之从事也，亦托其名，故功成而身不伤。天地名字并立，故过其方，不思相当。天不足于西北，其下高以强；地不足于东南，其上卑以柔。不足于上者，有余于下，不足于下者，有余于上。